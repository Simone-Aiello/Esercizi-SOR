
Sistemi Operativi e Reti – Estratto dalla prova di Sistemi Operativi del 4 Dicembre 2014
ESERCIZIO Studio Medico
Si vuole gestire uno studio medico in modo tale da servire nel modo più efficiente possibile le
richieste dei pazienti.
In particolare, lo studio medico è fornito di una Sala di Attesa presso la quale devono attendere il
proprio turno i pazienti in cura dal medico.
Ciascun Paziente, al suo arrivo, occupa un posto nella sala di attesa ed attende il proprio turno. In
particolare, i pazienti saranno “serviti” nell'ordine di arrivo, secondo una politica di gestione FIFO.
Inoltre, un paziente può recarsi presso lo studio medico o per effettuare una visita medica o, in
alternativa, per richiedere il rilascio di una ricetta medica.
Tra i pazienti in attesa nella sala, il Medico ne chiamerà uno per volta per la visita medica
(rispettando rigorosamente l'ordine di arrivo). Inoltre, dei pazienti in attesa visiterà solo quelli che
aspettano di essere visitati (mentre tralascerà i pazienti che attendono per una ricetta medica).
Infatti, il medico non si occupa direttamente di rilasciare ricette, ma si avvale del lavoro di una
Segretaria il cui compito è quello di smaltire velocemente le richieste di pazienti che necessitano
solo di avere una ricetta medica. Tra i pazienti in attesa nella sala, la Segretaria ne chiamerà uno
per volta tra quelli che attendono per una ricetta medica (rispettando rigorosamente l'ordine di
arrivo).
Un paziente che era in attesa di una ricetta, una volta ottenuta, lascerà lo studio medico. Un paziente
che era in attesa di essere visitato, una volta terminata la visita si metterà nuovamente in attesa per
avere la ricetta medica, qualora a seguito della visita si fosse reso necessario.
In tal caso, però, il paziente acquisisce una priorità rispetto agli altri in attesa di avere una ricetta.
Verrà, quindi, inserito in una coda prioritaria così da essere servito prima rispetto a coloro i quali
non hanno acquisito alcuna priorità.
Riepilogando, lo studio medico funziona in base alla presenza di 4 tipi di entità:
1. SalaDiAttesa: gestisce l'arrivo dei pazienti che lì aspetteranno per effettuare una visita
medica oppure per avere una ricetta medica;
2. Medico: richiama i pazienti in attesa di una visita medica; visita il paziente e al termine si
prepara per la visita successiva (chiama il successivo paziente);
3. Segretaria: richiama i pazienti in attesa di una ricetta medica; fornisce la ricetta al
paziente e al termine si prepara per servire la richiesta successiva (chiama il successivo
paziente);
4. Paziente: entra nella sala di attesa e attende il proprio turno, ovvero, attende di essere
chiamato dal Medico o dalla Segretaria. Un paziente in attesa di una ricetta medica,
una volta ottenuta quest’ultima, lascia la sala. Un paziente in attesa di una visita medica, una
volta terminata quest’ultima, lascia la sala se il medico non gli ha prescritto alcuna ricetta
medica, oppure torna in attesa in sala (con priorità) e verrà richiamato dalla segretaria non
appena possibile. Al termine il paziente lascia la sala.
